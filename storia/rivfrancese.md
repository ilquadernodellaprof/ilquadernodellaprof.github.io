---
title: La Rivoluzione Francese
---
È il pomeriggio del 14 luglio 1789. Una folla di artigiani e bottegai di Saint-Antoine, un sobborgo popolare a est di Parigi, ha circondato da ore la Bastiglia: una fortezza medievale con torri alte e fossati, usata come prigione di Stato. Il governatore, de Launay, ha ordinato ai suoi soldati di aprire il fuoco sulla folla. Una settantina di assalitori sono morti, altri trenta feriti. Ma nel pomeriggio arrivano rinforzi e alcuni cannoni. De Launay si arrende. La folla, inferocita, lo massacra insieme ad alcuni ufficiali. La testa del governatore viene infilzata su una picca e portata in corteo per le strade di Parigi, tra la gente che esulta.

La Bastiglia è caduta.

Quando vengono aperti i cancelli e liberati i prigionieri, però, la scena è meno eroica di quanto sembri. Dentro ci sono sette detenuti: quattro criminali comuni, due pazzi rinchiusi su richiesta delle famiglie e un falsario. Nessun prigioniero politico, nessun oppositore del re. La Bastiglia contava come simbolo — il simbolo del potere Assoluto del Re, della possibilità di rinchiudere chiunque senza processo — ma non era una prigione di massa.

Ma perché migliaia di persone erano disposte a morire pur di abbatterla? Per capirlo, bisogna tornare indietro.

---

## Le radici lontane

L'ultima volta che il re di Francia aveva convocato gli Stati generali era stata nel 1614, centosettantacinque anni prima. Gli Stati generali erano l'assemblea rappresentativa del regno: riunivano i delegati dei tre ordini in cui era divisa la società francese, detti appunto "ordini" o "stati". Il primo ordine era il clero, il secondo la nobiltà, il terzo — detto Terzo Stato — comprendeva tutti gli altri, cioè circa il 97% della popolazione: borghesi, artigiani, commercianti, contadini. In teoria, ciascun ordine aveva diritto a un voto. In pratica, clero e nobiltà votavano sempre insieme e mettevano sempre in minoranza il Terzo Stato: due contro uno. La voce di quasi tutta la nazione non valeva nulla.

I re avevano smesso di convocarli proprio per questo: era più comodo governare senza dover trattare con i rappresentanti. Finché la situazione lo aveva permesso, nessuno aveva protestato.

Alla fine del Settecento, però, due eventi distanti tra loro avevano reso la situazione insostenibile.

Il primo era politico. Tra il 1775 e il 1783, la Francia aveva finanziato la guerra d'indipendenza americana contro l'Inghilterra, il suo grande rivale europeo. Era stata una scelta strategica: indebolire gli inglesi sostenendo le tredici colonie ribelli. Ma aveva avuto un costo enorme. La Francia aveva inviato soldi, armi e soldati dall'altra parte dell'Atlantico, e le casse dello Stato erano uscite da quella guerra svuotate.

Il secondo evento era naturale e sembrava non avere nulla a che fare con la politica francese. Nel giugno del 1783 in Islanda era entrato in eruzione il vulcano Laki: un'eruzione lunghissima, durata otto mesi, che aveva rilasciato nell'atmosfera quantità colossali di cenere. La nube aveva raggiunto l'Europa nel giro di settimane. Per mesi il cielo era rimasto opaco, la luce del sole arrivava filtrata e fioca. I raccolti del 1783 erano stati scarsi in tutta Europa e quelli degli anni successivi, in molte zone, non avevano mai recuperato.

In Francia, dove l'agricoltura era già poco efficiente, il problema fu devastante. Tra il 1785 e il 1789 i prezzi dei cereali salirono costantemente. Nel 1788 il raccolto fu pessimo e all'inizio del 1789 i prezzi raggiunsero il 50% in più rispetto agli anni precedenti. I salari, nel frattempo, non erano cresciuti abbastanza e, per le famiglie dei lavoratori, comprare il pane era diventato quasi impossibile.

---

## La crisi esplode

Nel 1788 la monarchia era in bancarotta. Il re Luigi XVI — un uomo onesto ma debole, timoroso e privo di grandi capacità politiche — non aveva altra scelta: doveva chiedere nuove tasse ai francesi. Per farlo, aveva bisogno dell'approvazione delle classi privilegiate e queste, per protesta, avevano cominciato a chiedere la convocazione degli Stati generali.

Il 5 maggio 1789 i delegati si riunirono a Versailles: 1165 deputati in tutto, quasi metà rappresentanti del Terzo Stato e metà tra clero e nobiltà sommati. Prima ancora di discutere di tasse, però, si aprì una questione esplosiva: come si votava? Il Terzo Stato chiedeva di votare per testa, cioè contando ogni singolo delegato, il che avrebbe dato loro la maggioranza. La nobiltà e gran parte del clero volevano il voto per ordine, cioè il vecchio sistema del 1614, che li avvantaggiava.

Prima ancora di quella riunione, in tutta la Francia erano stati compilati i cosiddetti cahiers de doléances: quaderni delle lamentele, in cui ogni comunità aveva scritto i propri problemi e le proprie richieste da mandare al re attraverso i deputati. In quei quaderni, le idee degli illuministi — l'uguaglianza, i diritti naturali degli uomini, la sovranità del popolo — erano entrate nel discorso politico di strada, scritte in un linguaggio che la gente comune poteva capire.

La discussione sulle modalità di voto si bloccò. Il re, solidale con la nobiltà, ordinò di chiudere la sala dove si riunivano i deputati. I rappresentanti del Terzo Stato si ritrovarono fuori dalla porta. Era il 17 giugno: decisero di essere l'Assemblea nazionale, cioè la rappresentanza di tutta la nazione. Tre giorni dopo, il 20 giugno, si radunarono nell'unico locale disponibile: la sala destinata al gioco della pallacorda, uno sport simile al padel ma con le racchette di legno, in uso nelle corti dell'epoca. Lì pronunciarono il giuramento di non separarsi finché non avessero dato alla Francia una Costituzione.

Era una sfida aperta al re. Luigi XVI dovette cedere, ma intanto radunò intorno a Parigi truppe mercenarie.

---

## La presa della Bastiglia

In quel luglio del 1789 Parigi era già in ebollizione. La gente faceva la fila per il pane. Giravano voci di un "complotto aristocratico" per affamare il popolo. Qualcuno mise in giro la voce falsa che la regina avesse detto che se il popolo non aveva pane da mangiare, poteva benissimo mangiare le brioches.
L'11 luglio Luigi XVI licenziò il ministro delle finanze Necker, che godeva di grande fiducia popolare. La notizia arrivò a Parigi il giorno dopo.

La mattina del 14 luglio, quella folla di Saint-Antoine non andò alla Bastiglia per liberare prigionieri. Andò a cercare armi e polvere da sparo, perché si aspettava di dover difendere l'Assemblea nazionale dall'intervento militare del re. La Bastiglia era un deposito di munizioni. La sua caduta fu anche questo: l'armamento spontaneo del popolo di Parigi.

---

## Sudditi e cittadini

Dopo il 14 luglio, qualcosa cambiò in modo permanente. L'Assemblea nazionale, nei mesi successivi, approvò la Dichiarazione dei diritti dell'uomo e del cittadino (agosto 1789): diciassette articoli che sancivano la libertà di pensiero, di parola, di stampa, e soprattutto l'uguaglianza di tutti di fronte alla legge.

La parola che conta è "cittadino". Prima della Rivoluzione, chi nasceva in Francia era un suddito: obbediva al re, pagava le tasse, subiva le leggi. Un suddito non aveva diritti garantiti, aveva solo doveri. Un cittadino invece ha diritti: il diritto di essere giudicato secondo leggi uguali per tutti, il diritto di partecipare alla vita politica, il diritto di non essere arrestato arbitrariamente. Questo è il cuore di tutto quello che accadde tra il 1789 e i decenni successivi: la trasformazione dei sudditi in cittadini.

---

## La fuga di Varennes

Luigi XVI, nel frattempo, non aveva accettato la situazione. In pubblico, firmava le leggi che l'Assemblea gli presentava; di nascosto, cercava l'aiuto delle monarchie straniere per ripristinare il proprio potere assoluto.

Nella notte tra il 20 e il 21 giugno 1791, il re cercò di scappare. Insieme alla famiglia e a un piccolo seguito, lasciò il palazzo delle Tuileries da una porta segreta, travestito, con l'intenzione di raggiungere la frontiera orientale e di lì l'Austria. La fuga fu bloccata a Varennes, una piccola città di confine, dove Luigi XVI fu riconosciuto. La comitiva fu costretta a tornare a Parigi sotto scorta, attraverso una folla silenziosa e ostile. Il mito della regalità — l'idea che il re fosse una figura sacra, al di sopra degli altri uomini — aveva ricevuto un colpo mortale. Presto lo avrebbe ricevuto anche il collo del Re.

---

## La Repubblica e la ghigliottina

Il conflitto tra il Re e l'Assemblea non poteva durare ancora a lungo. Il 21 settembre 1792 la monarchia fu abolita formalmente. All'alba del 21 gennaio 1793, dopo un processo, Luigi XVI fu condannato a morte dalla Convenzione, la nuova assemblea eletta a suffragio universale maschile. La sua testa cadde sotto la lama della ghigliottina.

La ghigliottina era uno strumento relativamente nuovo: era stata proposta da un medico, il dottor Guillotin, proprio per rendere le esecuzioni capitali più rapide e uguali per tutti. Prima della Rivoluzione, la qualità della morte dipendeva dalla classe sociale: i nobili venivano decapitati con la spada, i condannati comuni impiccati o peggio. La ghigliottina era uguale per tutti, nobili e popolani. In questo senso era considerata, nel clima rivoluzionario, quasi uno strumento democratico. Ben presto, però, sarebbe diventata il simbolo del Terrore.

---

## Le repubbliche sorelle

La Rivoluzione non rimase nei confini della Francia. Dal 1796 i generali francesi portarono la guerra in Europa, spinti sia da ideali rivoluzionari sia da necessità finanziarie: i territori occupati dovevano contribuire alle spese militari. In Italia, il generale Napoleone Bonaparte percorse la penisola da nord a sud battendo austriaci e piemontesi. Ovunque passasse, nascevano "repubbliche sorelle" che adottavano costituzioni ispirate a quella francese, abolivano i titoli nobiliari e i privilegi feudali, proclamavano l'uguaglianza davanti alla legge. In Italia nacquero così la Repubblica Cisalpina (con Milano come capitale), la Repubblica Ligure, la Repubblica Romana e la Repubblica Napoletana. Furono esperienze brevi e in molti casi contraddittorie — i francesi saccheggiavano le casse locali e portavano opere d'arte a Parigi — ma lasciarono un'impronta profonda sulla generazione di italiani che avrebbe poi combattuto per l'Unità nazionale.

---

## Il Terrore e la sua fine

Nel frattempo, in Francia, governare era diventato sempre più difficile. L'Assemblea — rinominata Convenzione — doveva fare fronte alla guerra con quasi tutta l'Europa, alle rivolte interne, alla carestia e alla svalutazione della moneta. In questo clima di emergenza, il Comitato di salute pubblica, guidato di fatto da Maximilien Robespierre, assunse poteri quasi dittatoriali.

Robespierre era un avvocato del nord della Francia, incorruttibile nelle sue abitudini, convinto di incarnare la volontà del popolo. Ma la sua gestione del potere divenne sempre più soffocante. Chiunque fosse sospettato di tradimento veniva arrestato e portato davanti al Tribunale rivoluzionario, da cui si usciva quasi sempre con una condanna a morte. In poco più di un anno, tra il 1793 e il 1794, il Terrore fece circa 50.000 vittime in tutta la Francia, inclusi molti degli stessi protagonisti della Rivoluzione.

Uno degli aspetti più clamorosi di quel periodo fu la cosiddetta scristianizzazione: le chiese vennero chiuse o trasformate in "templi della ragione", i preti incitati a rinunciare ai voti, i santi sostituiti dai martiri della Rivoluzione. Fu introdotto persino un nuovo calendario che cancellava le festività religiose e faceva iniziare l'anno I dall'anno della proclamazione della Repubblica. Era un tentativo di rifondare la società dalle basi, che però offese il sentimento religioso di molta parte della popolazione e restrinse il consenso verso il governo.

Il 9 termidoro del calendario rivoluzionario — che corrisponde al 27 luglio 1794 — alcuni membri dello stesso Comitato organizzarono un colpo di mano contro Robespierre che fu arrestato insieme ai suoi più stretti collaboratori. Il giorno dopo, ferito alla mascella, fu trascinato alla ghigliottina.

---

## Il Direttorio e il colpo di Stato

Dopo Termidoro la Convenzione cercò di stabilizzare la situazione. La Costituzione dell'anno III, approvata nell'agosto del 1795, creava un sistema bicamerale — il Consiglio dei Cinquecento e il Consiglio degli Anziani — e affidava il potere esecutivo a un Direttorio di cinque membri, eletti ogni anno in parte. Era un sistema pensato per evitare nuove dittature, dividendo il potere in più mani.

Il Direttorio governò per quattro anni, ma non riuscì mai a trovare una base solida di consenso. Era diviso al suo interno, corrotto, incapace di risolvere i problemi finanziari del Paese. Ogni volta che le elezioni producevano un risultato scomodo — troppo a destra o troppo a sinistra — il Direttorio le annullava con un colpo di forza. La Repubblica era salvata, ma a prezzo della sua stessa legalità.

Nel 1799 la situazione era al limite. La Francia era di nuovo in difficoltà militare in Italia e in Egitto. L'opinione pubblica era stanca di anni di instabilità. L'18 brumaio dell'anno VIII — il 9 novembre 1799 — un gruppo di congiurati organizzò la caduta del Direttorio. I soldati dispersero i Consigli. Il potere fu consegnato a tre "consoli". Il più giovane di loro, un generale di trent'anni reduce da vittorie straordinarie, avrebbe ben presto preso il controllo di tutto: si chiamava Napoleone Bonaparte.

Napoleone non voleva cancellare la Rivoluzione: voleva congelarla. Le conquiste che considerava essenziali — l'uguaglianza davanti alla legge, la fine del feudalesimo, le carriere aperte al merito e non alla nascita — le mantenne e le codificò nel famoso Codice civile napoleonico, che è ancora in vigore in Francia. Un governo forte, stabile, efficiente doveva guidare una società di cittadini uguali, anche a costo di eliminare la democrazia e le libertà.
