---
title: Napoleone Bonaparte
---
Napoleone Bonaparte nacque ad Ajaccio, in Corsica, il 15 agosto 1769, un anno dopo che l'isola era stata ceduta dalla Repubblica di Genova alla Francia. Il cognome Bonaparte suona italiano perché lo è: la famiglia era di origine toscana, trapiantata in Corsica da generazioni. Ma Napoleone si sentirà fieramente francese per tutta la vita. Erano una famiglia di piccola nobiltà locale, abbastanza da permettersi un certo prestigio, non abbastanza da vivere senza preoccupazioni.

Fu proprio grazie a quello status nobiliare, per quanto modesto, che il giovane Napoleone poté accedere alle scuole militari francesi attraverso borse di studio della monarchia. Studiò prima a Brienne, poi alla scuola militare di Parigi. Era un ragazzo serio, ambizioso, lettore vorace di storia e di biografie di grandi condottieri.

Vale la pena fermarsi sull'aspetto fisico, perché su Napoleone circola ancora oggi un errore molto diffuso: l'idea che fosse un uomo di bassa statura. In realtà era alto circa un metro e settanta, nella media dell'epoca. Il mito nasce da due cause: la propaganda britannica, che lo ridicolizzava come "il piccolo Boney", e una confusione tecnica tra i pollici inglesi e quelli francesi (i pollici sono un'unità di misura più antica del centimetro: ogni Stato aveva le sue unità di misura e non sempre lo stesso nome corrispondeva alla stessa lunghezza). I documenti lo descrivevano con la misura francese, e gli inglesi la convertivano ottenendo un risultato molto più basso. In vita sua, Napoleone era spesso circondato dalla sua Guardia imperiale, i cui soldati venivano scelti anche per la statura imponente: accanto a loro sembrava basso chiunque.

---

## La Rivoluzione e i primi passi

Nel 1789, mentre Napoleone aveva vent'anni ed era un giovane ufficiale di artiglieria, in Francia esplose la Rivoluzione. Lui osservò. Il suo primo atto davvero rilevante arrivò nel dicembre del 1793, a Tolone. La città si era consegnata agli inglesi e i francesi dovevano riprenderla. Napoleone formulò un piano audace: piazzare i cannoni su una collina dominante il porto per rendere impossibile la permanenza della flotta inglese. Il piano funzionò. Napoleone aveva ventidue anni e fu promosso a generale.

Si sposò con Joséphine de Beauharnais e, nel marzo del 1796, fu incaricato di guidare le truppe francesi nella campagna d'Italia.

---

## La campagna d'Italia e le repubbliche sorelle

La **campagna d'Italia del 1796-1797** è il primo capolavoro militare di Napoleone. Con un esercito male equipaggiato e a corto di rifornimenti, si trovò di fronte a piemontesi e austriaci. La prima vittoria arrivò a Montenotte,  il **12 aprile 1796**: Napoleone vinse sfruttando la velocità di movimento e la capacità di dividere i nemici prima che si riunissero.

Napoleone fu così orgoglioso della sua prima battaglia vinta in Italia che,quando anni dopo la Liguria entrò a far parte della Francia, tutta la provincia di Savona fu chiamata Dipartimento di Montenotte.

Da Montenotte, Napoleone avanzò verso est. Il 15 maggio 1796 entrò trionfalmente a Milano. Continuando verso sud costrinse i governi di Parma, Roma e Napoli a firmare tregue per loro svantaggiose. Quindi creò nuove repubbliche sul modello francese: la Repubblica Cisalpina in Lombardia, la Repubblica Ligure a Genova. Furono chiamate **repubbliche sorelle**. A Reggio Emilia, nel congresso che fondò la Repubblica Cispadana, fu inventato il tricolore italiano. La campagna si concluse con la **pace di Campoformio**, nel 1797: Venezia fu ceduta agli austriaci, in cambio del riconoscimento delle repubbliche sorelle da parte degli Asburgo.

---

## L'Egitto: la gloria del fallimento

Nel 1798 Napoleone partì per l'Egitto con un sogno ambizioso: colpire l'impero britannico sulle rotte verso l'India. Portò con sé circa 150 scienziati e studiosi. Tra questi c'erano quelli che scrissero la *Description de l'Égypte*, opera che aprì l'era dell'egittologia.
Sul piano militare, però, la flotta francese fu distrutta dagli inglesi e l'esercito rimase bloccato in Africa. Napoleone tornò in Francia nel 1799 sfuggendo alla sorveglianza inglese: sbarcò accolto come un eroe. L'Egitto era un fallimento, ma il mito di Napoleone era diventato ancora più grande.

---

## Il 18 Brumaio

Napoleone non era un filosofo né un teorico politico. Era un militare, abituato a leggere i campi di battaglia. Ma aveva una capacità rara: capire quando il momento era propizio per agire. E nel 1799 il momento era propizio. Il Direttorio (il governo rivoluzionario francese, in carica da quattro anni) era impopolare. Un generale con truppe fedeli e un'ottima reputazione poteva fare quello che voleva.

Il 18 brumaio dell'anno VIII Napoleone si mosse (brumaio era uno dei nuovi nomi dei mesi inventati dai rivoluzionari: la data corrisponde al 9 novembre 1799 ma è importante usare il nome *18 brumaio*). Napoleone si presentò davanti all'Assemblea per parlare, ma venne accolto con urla ostili e spintoni. Sembrava smarrito, ma con un colpo di scena, i suoi soldati entrarono in aula. 
Il grosso dei deputati scappò. I pochissimi rimasti votarono la consegna dei poteri a tre consoli: Bonaparte, Sieyès e Ducos. Fu un un vero e proprio colpo di stato.

---

## Primo Console, poi Imperatore

La Costituzione promulgata il 25 dicembre 1799 era repubblicana, ma dava quasi tutto il potere nelle mani del Primo Console: era lui a nominare ministri, ambasciatori, giudici e prefetti. Il parlamento poteva approvare le leggi, ma non poteva proporle. Nel 1802 Napoleone fu dichiarato console a vita. Nel 1804 il Senato lo nominò imperatore. Il 2 dicembre 1804, nella cattedrale di Notre Dame a Parigi, papa Pio VII offrì la corona a Napoleone, che se si incoronò da solo.

---

## Le riforme

Gli anni del Consolato non furono solo guerra. La riforma più importante fu il Codice civile, promulgato nel marzo del 1804. Per la prima volta in Europa uno Stato aveva una raccolta completa e chiara di tutte le norme che regolano la vita dei cittadini: proprietà privata, contratti, matrimonio, eredità. Era scritto in un linguaggio preciso e accessibile. I valori di fondo erano quelli della Rivoluzione francese: uguaglianza davanti alla legge, libertà di lavoro e di commercio, proprietà privata tutelata. Quel codice è ancora oggi in vigore in Francia, con alcune modifiche, e ha ispirato decine di codici in tutto il mondo, compresi quelli italiani: il codice civile del 1942, tuttora in uso, ne conserva tracce importanti.

Napoleone fece anche un concordato (=accordo) con la Chiesa nel 1801, nominò i prefetti a capo di ogni dipartimento per garantire che le decisioni di Parigi arrivassero in ogni angolo del paese, riorganizzò la giustizia, le finanze e l'istruzione. Abolì alcuni dei simboli più curiosi della rivoluzione: in particolare il calendario repubblicano, che aveva gli eroi della rivoluzione al posto dei santi e i mesi con nomi legati alla natura e al lavoro in campagna.

Napoleone è una figura piena di contraddizioni. Da un lato è colui che *consolida* le conquiste fondamentali della Rivoluzione: l'abolizione del feudalesimo, l'uguaglianza davanti alla legge, le carriere aperte al merito. Tutto questo viene scritto nel codice e diffuso in tutta Europa. Da queste conquiste non si torna più indietro. In questo senso è il *perfezionatore* della Rivoluzione. Dall'altro lato, però, ha abolito la democrazia ottenuta con la Rivoluzione: Napoleone è il *becchino* della Rivoluzione. Questa contraddizione è la chiave per capire sia lui sia quello che viene dopo.

---

## L'espansione europea
Tra il 1805 e il 1809 Napoleone costruì l'impero più grande che l'Europa avesse visto dai tempi di Carlo Magno. Il 2 dicembre 1805 sconfisse l'esercito austriaco e quelo russo ad Austerlitz, in Moravia, in quella che è considerata la sua vittoria più brillante. Nel 1806 creò la Confederazione del Reno, riunendo sotto il protettorato francese una ventina di stati tedeschi e decretando di fatto **la fine del Sacro Romano Impero**, che aveva mille anni di storia.
All'apice del suo potere, nel 1810-1812, l'Impero francese contava 130 dipartimenti e circa 44 milioni di abitanti, senza contare gli stati vassalli. In buona parte d'Europa regnava un fratello o un cognato di Napoleone: il fratello Giuseppe in Spagna; il fratello Luigi in Olanda; il cognato Murat a Napoli.

Rimanevano solo gli inglesi a tenergli testa, grazie alla loro formidabile flotta. Dopo aver perso un'importante battaglia navale a Trafalgar nel 1805, Napoleone aveva capito che non avrebbe mai potuto battere la Gran Bretagna sul mare. Tentò allora di prenderla per la fame: l'anno dopo la battaglia proibì a tutta l'Europa di commerciare con le isole britanniche. Era il cosiddetto **blocco continentale**. In teoria una mossa geniale, ma in pratica quasi impossibile da far rispettare, perché il contrabbando era ovunque e le coste d'Europa erano troppo lunghe da controllare.

Il primo cedimento del suo potere fu in Spagna. Il popolo non aveva mai accettato la sostituzione del re legittimo con un fratello di Napoleone: scoppiò una guerriglia durissima, sostenuta militarmente dagli inglesi. La Spagna divenne una ferita aperta che assorbì risorse umane ed economiche per anni.
Ma il colpo decisivo per l'esercito francese fu la campagna di Russia. Nel 1812 lo zar Alessandro I si era riavvicinato agli inglesi e aveva ripreso i commerci con loro, violando il blocco. Napoleone decise di punirlo. Nella tarda primavera del 1812 inviò in Russia il più grande esercito che si fosse mai visto.
I generali russi non accettarono battaglia: si ritirarono verso est distruggendo i raccolti e privando i francesi dei rifornimenti. Il 14 settembre i francesi entrarono a Mosca: la città era quasi vuota e prese fuoco. Napoleone aspettò settimane, ma i russi non vollero arrendersi. Si ritirò lui. Fu un calvario: il freddo, la mancanza di viveri, gli attacchi continui dei cosacchi, decimarono l'esercito di Napoleone.

Tra il 16 e il 19 ottobre del 1813, nella **battaglia delle nazioni** combattuta presso Lipsia, Napoleone subì una sconfitta decisiva, contro Austria, Prussia e Russia. Il 6 aprile 1814 abdicò senza condizioni e fu esiliato all'isola d'Elba. Poi però scappò e riuscì a tornare in Francia. Per ancora Cento Giorni fu imperatore. Ma questa volta si scontrò a **Waterloo**, in Belgio, con una coalizione di Stati guidati dall'Inghilterra e dalla Prussia. Questa volta l'esilio fu definitivo: l'imperatore fu portato nell'isola di Sant'Elena, sperduta nell'Atlantico meridionale. 
Napoleone vi morì il 5 maggio 1821, a cinquantun anni.

---

## La Restaurazione

Nel novembre del 1814 a Vienna si aprì il grande congresso internazionale per ridisegnare la carta dell'Europa. Il principio di base era la *legittimità*: le monarchie rovesciate dovevano tornare sul trono, i confini tornare più o meno a come erano prima del 1789. In larga parte funzionò così.

Ma non tutto tornò come prima. La Liguria ne è l'esempio più concreto: la Repubblica di Genova, che era esistita per secoli, non fu ricostituita. Il suo territorio venne annesso al Regno di Sardegna, governato dai Savoia. Le grandi potenze volevano rafforzare il Piemonte come barriera contro future espansioni francesi. Le popolazioni interessate non vennero consultate.

E poi c'erano le idee. Molte riforme napoleoniche sopravvissero alla sua caduta. Un esempio è quello dei Carabinieri: nel 1814 Vittorio Emanuele I di Savoia, appena restaurato sul trono piemontese, fondò il Corpo dei Carabinieri Reali ispirandosi sulla Gendarmeria napoleonica. Un re che aveva appena cacciato Napoleone prendeva in prestito le sue istituzioni perché funzionavano.

Napoleone aveva voluto dominare le nazioni europee. L'effetto paradossale fu l'esatto opposto: risvegliare la coscienza nazionale di popoli che non si erano mai percepiti come nazioni. Chi aveva combattuto contro i francesi lo aveva fatto anche in nome di un'identità collettiva che prima era appena abbozzata. Napoleone voleva un impero; invece, involontariamente, aveva contribuito a creare le nazioni.

Ma c'era l'altro lato della medaglia. La sconfitta di Napoleone lasciò in tutta Europa una nostalgia per le libertà rivoluzionarie che lui aveva *congelato*, non *cancellato*. L'uguaglianza davanti alla legge, la fine dei privilegi di nascita, l'idea che il merito contasse più della famiglia: chi le aveva conosciute non le dimenticava.
