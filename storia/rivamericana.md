---
title: La Rivoluzione Americana
---
La notte del 16 dicembre 1773 fa freddo sul porto di Boston. Un gruppo di uomini travestiti da indigeni Mohawk, con la faccia dipinta e piume nei capelli, sale a bordo di tre navi della Compagnia delle Indie Orientali inglese ormeggiate nel porto. Senza perdere tempo, aprono le stive e cominciano a gettare in mare le casse di tè che le navi trasportano. In poche ore finiscono in acqua 342 casse, per un valore enorme. Nessuno viene ferito. Gli uomini si disperdono nel buio. Per capire perché accade tutto questo, bisogna fare un passo indietro di quasi due secoli.

## Tredici colonie, tredici storie

Lungo la costa orientale del Nord America, tra la fine del Cinquecento e l'inizio del Settecento, l'Inghilterra aveva fondato e conquistato un insieme di territori che nel 1732 raggiunsero il numero di tredici. I loro nomi raccontano, quasi da soli, la storia coloniale del continente.

Alcuni vengono direttamente dalle popolazioni indigene: Massachusetts e Connecticut sono nomi di origine locale. Nuova Amsterdam, invece, era una colonia olandese che gli inglesi conquistarono nel 1664 e ribattezzarono New York. Il Rhode Island invece aveva un nome molto più lungo, che contenteva addirittura fino al 2020 la parola "piantagione". Altri nomi sono omaggi espliciti alla monarchia inglese: la Virginia venne chiamata così in onore di Elisabetta I, la regina vergine; la Carolina da Carlo II e Georgia da re Giorgio II. Lo stesso schema vale per la principale colonia francese nel Nord America: la Louisiana, chiamata così in onore di Luigi XIV.

Alla vigilia della rivoluzione, nel 1775, le tredici colonie contavano circa due milioni e mezzo di abitanti. Erano arrivati per ragioni diverse: chi per motivi religiosi, chi per sfuggire alla povertà, chi cercava semplicemente terra da coltivare. Molti si erano pagati il viaggio lavorando per anni alle dipendenze di un padrone, al termine dei quali ricevevano la libertà e spesso un pezzo di terreno.

## Un nord e un sud molto diversi

Le tredici colonie erano tutt'altro che uguali. Quelle del centro e del nord erano abitate principalmente da contadini, artigiani, pescatori e mercanti. La società era relativamente semplice, con poche differenze tra ricchi e poveri, e i costumi erano austeri, spesso influenzati dalle tradizioni religiose dei Padri Pellegrini (protestanti) che avevano fondato quelle comunità.

Le colonie del sud avevano un'economia completamente diversa, basata su grandi piantagioni di tabacco, riso, indaco e più tardi cotone. Il lavoro era svolto da schiavi neri, importati dall'Africa o dai Caraibi: alla vigilia dell'indipendenza erano già oltre mezzo milione, e nelle colonie meridionali costituivano più del 40% della popolazione totale. A Sud c'erano grandi proprietari che vivevano alla maniera dei nobili europei.

Nonostante queste differenze profonde, le tredici colonie avevano un nemico comune: il governo inglese.

## "No taxation without representation"

Dopo la guerra dei Sette anni (1756-1763), combattuta in parte anche in Nord America, l'Inghilterra si trovò con un debito enorme. Visto che da quella guerra le colonie avevano tratto molti vantaggi, il governo decise di imporre nuove tasse ai coloni sui giornali, sullo zucchero, sul caffè, sul vino e sul tè.

I coloni reagirono con indignazione. Il loro argomento era preciso: in Inghilterra ogni contea aveva i propri rappresentanti in Parlamento, che discutevano e votavano le leggi fiscali. I coloni non avevano nessun rappresentante a Londra. Pagare le tasse senza avere voce in capitolo era una violazione dei loro diritti. Da questo ragionamento nacque lo slogan che diventò il simbolo della resistenza: *No taxation without representation* — nessuna tassa senza rappresentanza. Non chiedevano l'esenzione totale dalle tasse, ma lo stesso diritto che avevano già i cittadini inglesi.

La risposta fu un **boicottaggio** sistematico delle merci inglesi, le cui vendite nelle colonie crollarono di due terzi. La tensione salì ulteriormente nel 1770, quando i soldati inglesi aprirono il fuoco su una folla a Boston, uccidendo cinque persone.

## Il Boston Tea Party e la risposta inglese

Il tè era diventato il simbolo della politica fiscale inglese. La Compagnia delle Indie Orientali aveva il monopolio della sua vendita nelle colonie e sul prezzo gravava una tassa che i coloni non ritenevano legittima. 
Quando nel dicembre 1773 tre navi cariche di tè arrivarono nel porto di Boston, un gruppo di patrioti decise di agire. Il travestimento da indigeni serviva sia a nascondere l'identità dei partecipanti e far ricadere la colpa sui nativi, sia a sottolineare simbolicamente che si sentivano americani, non inglesi.

La reazione del governo inglese fu durissima: chiuse il porto di Boston fino al completo risarcimento delle merci distrutte e tolse potere alla sua assemblea locale. Invece di stroncare la rivolta, questa risposta ottenne l'effetto opposto: in tutte le tredici colonie sorsero comitati e assemblee che rimpiazzarono le autorità inglesi.

## La guerra d'indipendenza

Nel settembre 1774 si riunì a Filadelfia il primo Congresso continentale, che decise di continuare il boicottaggio e ribadì che i coloni riconoscevano valide solo le leggi votate dalle proprie assemblee, non quelle del Parlamento britannico. Intanto le truppe inglesi e quelle dei coloni cominciarono a scontrarsi.

Il 4 luglio 1776 il Congresso approvò la Dichiarazione di Indipendenza, che proclamava il diritto degli americani a formare un governo nuovo sulla base dell'uguaglianza naturale tra tutti gli uomini e del diritto di ognuno alla vita, alla libertà e alla ricerca della felicità.

Il comando dell'esercito coloniale fu affidato a George Washington (1732-1799), un ricco possidente della Virginia che aveva già combattuto nella guerra dei Sette anni. L'esercito inglese, vestito con le caratteristiche giubbe rosse, era più addestrato e ottenne alcuni successi iniziali. Ma i coloni sfruttarono la conoscenza del territorio, ricorrendo alla guerriglia e alle imboscate.

La svolta arrivò nell'ottobre 1777, con la battaglia di Saratoga: un contingente inglese di 8.000 soldati si arrese all'esercito americano. Fu questo episodio a convincere il governo francese a intervenire militarmente a fianco delle colonie. La Francia, che nella guerra dei Sette anni aveva perso i suoi immensi possedimenti in America del Nord, era favorevole all'indipendenza delle Colonie sia per danneggiare l'Inghilterra, sia perché Benjamin Franklin, il delegato del Congresso di Filadelfia alla corte di Versailles, era molto influente in Francia.

Franklin era una figura straordinaria: di origini modeste, aveva cominciato come stampatore, ma divenne uno scienziato famoso in tutta Europa per aver dimostrato la natura elettrica dei fulmini e per aver inventato il parafulmine. Era l'uomo che più di chiunque altro dimostrava il legame tra la rivoluzione americana e l'Illuminismo europeo.

Con l'intervento francese e poi spagnolo, la situazione militare cambiò. Nell'ottobre 1781 gli inglesi si arresero a Yorktown. La guerra era praticamente finita. Con il trattato di Versailles del 1783, la Gran Bretagna riconobbe ufficialmente l'indipendenza delle tredici colonie nordamericane.

## La Costituzione degli Stati Uniti d'America

I primi anni dopo l'indipendenza furono difficili. Le ex colonie, diventate tredici Stati indipendenti, faticavano a coordinarsi. 
Nell'estate del 1787, tra maggio e settembre, una Convenzione si riunì a Filadelfia per scrivere una nuova Costituzione federale. Le discussioni furono accese, ma alla fine si trovò un compromesso. La Costituzione degli Stati Uniti d'America fu approvata il 17 settembre 1787 ed entrò in vigore nell'estate del 1788.

Il sistema che inventarono a Filadelfia si basava su un principio che veniva direttamente dai filosofi illuministi, ma che qui veniva applicato per la prima volta in un documento costituzionale vero: la **separazione dei poteri**. Il potere legislativo era affidato al Congresso, composto da due rami (Camera e Senato). Il potere esecutivo spettava al presidente, eletto dal popolo ogni quattro anni. Il potere giudiziario era esercitato dalla Corte Suprema. Ognuno dei tre poteri aveva strumenti per controllare gli altri, così che nessuno potesse diventare troppo forte.

Nel 1791 furono aggiunti i primi dieci emendamenti (=modifiche al testo originale) che formavano una vera dichiarazione dei diritti individuali: libertà di parola, di stampa, di religione, il diritto a un processo equo. La Costituzione americana da allora è stata modificata diverse volte, fino a tempi recentissimi, ma è ancora in vigore. Non è un monumento immobile, ma un documento progettato per essere aggiornato.
