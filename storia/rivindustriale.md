---
title: La rivoluzione industriale
---
Per capire cosa cambiò con la Rivoluzione industriale, bisogna immaginare come funzionava il mondo dell'industria prima che arrivasse. Fino alla fine del Settecento, quasi tutto quello che la gente usava — stoffe, scarpe, mobili, pentole — veniva prodotto da artigiani che lavoravano da soli o con qualche apprendista, nelle stesse botteghe dove vendevano. Il sarto cuciva su ordinazione, il calzolaio aspettava che qualcuno entrasse nel suo negozio. Era un sistema lento, che dipendeva completamente dall'abilità delle mani di una persona.

Accanto a questo artigianato cittadino, però, c'era già qualcosa di diverso: quello che oggi chiamiamo protoindustria, cioè industria a domicilio. Funzionava così: un mercante con i soldi comprava la materia prima — lana grezza, filo di cotone — e la distribuiva a famiglie sparse nelle campagne, che lavoravano a casa propria e poi gli restituivano il prodotto finito in cambio di un compenso. In Inghilterra, per esempio, moltissime famiglie contadine filavano e tessevano nei mesi in cui i campi non richiedevano lavoro. Era un modo per guadagnare qualcosa in più, e per il mercante era conveniente perché non doveva pagare un laboratorio. Ma anche questo sistema restava legato ai ritmi lenti del lavoro a mano, e non riusciva a produrre abbastanza.

## La sete di cotone

Quello che cambiò le cose fu, più di tutto, la voglia della gente di comprare cose nuove. Nel corso del Settecento, le navi delle compagnie commerciali inglesi e olandesi tornavano dall'Asia cariche di merci mai viste prima: tè dalla Cina, spezie dall'Indonesia, e soprattutto i calicò, cioè le stoffe di cotone stampate che arrivavano dall'India. Erano leggere, coloratissime, si lavavano facilmente e costavano molto meno dei tessuti di lana o di seta prodotti in Europa. In poco tempo diventarono un oggetto del desiderio per moltissime persone. Il loro successo fu tale che i produttori inglesi di lana si spaventarono e fecero pressione sul governo: nel 1721 il parlamento inglese vietò le importazioni di cotone dall'India, per proteggere le proprie industrie.

Il divieto però non fece passare la voglia. La gente voleva lo stesso quei tessuti, e se non poteva comprare quelli indiani, avrebbe comprato quelli inglesi — a patto che qualcuno riuscisse a produrli in quantità. Era una domanda enorme che aspettava solo di essere soddisfatta.

Nel frattempo arrivavano dall'altra parte dell'Atlantico altri prodotti nuovi: il tabacco, lo zucchero dalle piantagioni caraibiche, e il caffè, che nelle colonie americane si cominciò a coltivare dagli anni Trenta del Settecento. Il tè, importato dalla Cina, era diventato la bevanda quotidiana di milioni di inglesi. Tutti questi nuovi consumi muovevano enormi quantità di denaro e abituavano mercanti e imprenditori a pensare in grande, a investire, a rischiare.

## Il vapore: un'idea nell'aria da un secolo

Prima che qualcuno riuscisse davvero a meccanizzare la produzione, ci vollero decenni di esperimenti. L'intuizione di fondo — usare la forza del vapore per muovere qualcosa — era già nell'aria nel Seicento. Nel 1679, un fisico francese di nome Denis Papin, che lavorava a Londra, costruì un recipiente ermeticamente chiuso in cui faceva bollire dell'acqua. Il vapore intrappolato dentro si comprimeva e raggiungeva temperature molto più alte di quelle normali: era la prima pentola a pressione della storia. Papin capì subito che quella pressione era una forza enorme. Gli venne un'idea: e se la si usasse per far muovere delle macchine? Lui non ci riuscì ma in quel periodo iniziarono molti esperimenti per farlo.
C'era bisogno di grandi caldaie di ferro per sfruttare abbastanza vapore da muovere i macchinari progettati. 
Il problema però era che per ottenere le caldaie serviva fondere tanto ferro e quindi era necessario molto combustibile per scaldare i forni.
In Inghilterra il legno stava diventando sempre più scarso e costoso perché le foreste erano state disboscate per costruire navi e case, oltre che per riscaldare le città. Ma il sottosuolo inglese era ricchissimo di carbone fossile, che veniva già usato da tempo per il riscaldamento domestico e per alcune lavorazioni. C'era però un ostacolo: il carbone grezzo era sporco, pieno di zolfo e di altre impurità che, durante la fusione, si mescolavano al ferro e lo rendevano fragile come un biscotto secco, quindi inutilizzabile per costruire caldaie e macchinari. Così l'Inghilterra, pur avendo ricchi giacimenti di ferro, era costretta a importarne ancora buona parte dalla Svezia e dalla Russia.

La soluzione arrivò nel 1709, quando Abraham Darby scoprì che bruciando il carbone fossile in assenza d'aria si potevano eliminare quelle impurità, ottenendo un combustibile molto più pulito: il coke. È come se il carbone fosse stato lavato col fuoco. Con il coke si riusciva finalmente a produrre un ferro solido e flessibile, adatto a costruire macchine e strutture resistenti, come i binari. Non fu una svolta immediata e ci vollero decenni perché la tecnica si diffondesse, ma aprì una strada che non si sarebbe più chiusa.

## La macchina di Watt

I primi tentativi di usare il vapore in modo industriale riguardavano un problema molto pratico: le miniere di carbone inglesi, man mano che si scavava sempre più in profondità, si allagavano continuamente. Ci volevano pompe potenti per tenerle asciutte. Erano state costruite alcune macchine a vapore per questo scopo, e in un certo senso funzionavano, ma erano macchine inefficienti: consumavano quantità enormi di carbone per produrre una forza relativamente piccola. Quasi tutta l'energia si perdeva sotto forma di calore disperso.

James Watt era un ingegnere scozzese che lavorava all'Università di Glasgow quando, intorno al 1764, gli fu chiesto di riparare uno di questi modelli. Era un uomo curioso e mentre ci lavorava capì dove stava il vero problema: ogni ciclo della macchina richiedeva di riscaldare e poi raffreddare le stesse parti in continuazione, sprecando la maggior parte del calore prodotto. Nel 1769 brevettò una soluzione che a dirsi sembra semplice, ma che cambiò tutto: separò le due fasi — quella calda e quella fredda — in due camere distinte, così che il calore non andasse più perso. La macchina consumava ora molto meno carbone per fare lo stesso lavoro.

Watt non si fermò lì. Lavorò per anni a migliorare la sua invenzione e a un certo punto trovò il modo di trasformare il movimento della macchina — che originariamente andava avanti e indietro in verticale — in un movimento rotatorio continuo, come quello di una ruota. Immaginate il pedale di una bicicletta: le gambe vanno su e giù, ma attraverso i pedali e la catena fanno girare la ruota. Watt riuscì a fare la stessa cosa per le fabbriche. Questo fu il vero salto: una macchina con un movimento circolare poteva essere collegata a qualsiasi cosa. Poteva far girare i telai, i filatoi, i mulini. Non era più solo una pompa per le miniere: era un motore universale.

## Perché proprio in Inghilterra

Non è un caso che tutto questo sia successo in Inghilterra: nessun altro paese europeo aveva tutte le condizioni necessarie. In Inghilterra c'erano i giacimenti di carbone e di ferro, c'era il controllo dei mari, e quindi dei commerci globali, con tutta la ricchezza che ne derivava. C'era anche una classe di mercanti abituata a investire e a fare scommesse rischiose, come erano quelle sulle nuove invenzuoni. Ma soprattutto, in Inghilterra c'era un'enorme richiesta di tessuti di cotone da parte della popolazione.

Un ruolo lo giocò anche il clima culturale del tempo. Nel 1751 i filosofi francesi Denis Diderot e Jean-Baptiste d'Alembert cominciarono a pubblicare l'Encyclopédie, un'opera in diciassette volumi che raccoglieva tutto il sapere del secolo. Una delle sue idee più originali era che il lavoro degli artigiani e dei tecnici meritasse lo stesso rispetto della filosofia e della letteratura: l'Encyclopédie dedicava tavole dettagliatissime ai mestieri, alle macchine, alle tecniche produttive, trattandoli come conoscenze degne di essere studiate e trasmesse. Era un messaggio culturale nuovo: chi sapeva costruire, inventare, migliorare una produzione non era un semplice operaio, ma qualcuno che contribuiva al progresso dell'umanità. In questo senso, l'Illuminismo preparò il terreno alla Rivoluzione industriale: non la causò direttamente, ma contribuì a creare un ambiente in cui l'invenzione e il sapere pratico erano considerati cose serie.

Il settore che si trasformò per primo fu proprio la filiera del cotone. La lana era ancora la principale industria inglese, a metà XVIII secolo, ma aveva un limite: costava molto, le pecore non bastavano mai e i tessuti di lana non andavano bene nei climi caldi delle colonie. Il cotone, invece, si poteva importare a basso costo dalle piantagioni americane, era più facile da lavorare, e aveva un mercato potenzialmente enorme.

Le nuove invenzioni arrivarono una dopo l'altra. Prima del 1733, ogni tessitore doveva passare a mano la spola — l'oggetto che porta il filo della trama — da un lato all'altro del telaio. Questo significava che la larghezza di un tessuto era limitata da quella delle braccia umane: per le stoffe più ampie servivano due persone al telaio. John Kay nel 1733 risolse il problema in modo elegante: montò la spola su delle rotelle e la lanciava da un lato all'altro tirando una semplice cordicella. Un solo tessitore poteva ora lavorare in modo molto più veloce e senza limiti di larghezza. Il risultato fu che i tessitori andavano così in fretta che i filatori non riuscivano a star loro dietro: i telai si fermavano continuamente perché mancava il filo. Bisognava rendere più rapida anche la filatura, e tra il 1769 e la fine del secolo arrivarono i filatoi meccanici, prima mossi dall'acqua dei fiumi, poi dalla macchina a vapore di Watt. Con queste macchine, un solo operaio poteva filare la quantità di filo che producevano duecento persone nello stesso tempo. Numeri simili valevano anche per altre macchine. 
Tutta quella produzione aveva bisogno di ferro per costruire le macchine. L'industria del ferro crebbe di conseguenza a ritmi mai visti: nel 1788 la produzione inglese era di 68.000 tonnellate; nel 1806, nemmeno vent'anni dopo, era già quadruplicata a 258.000. Il paese che fino a metà Settecento importava il ferro dall'estero era diventato il principale produttore mondiale.

## Una trasformazione che aveva un costo

La fabbrica soppiantò poco a poco la protoindustria. Le famiglie contadine che filavano e tessevano a casa propria, secondo i propri ritmi, furono assorbite nelle grandi manifatture, dove si lavorava a orari fissi, alla velocità imposta dalla macchina, sotto la supervisione di un sorvegliante. I salari in fabbrica erano spesso più alti di quelli dei braccianti agricoli, ma tra il 1790 e il 1820 non aumentarono quasi per niente, mentre il costo della vita saliva rapidamente. Le città industriali del nord dell'Inghilterra — Manchester, Birmingham, Leeds — crescevano in fretta e in modo caotico: sovraffollate, fumose, con quartieri operai dove le condizioni erano spesso disumane. I bambini lavoravano nelle fabbriche e nelle miniere fin da piccoli.

Non tutti accettarono questa trasformazione in silenzio. I **luddisti** si organizzarono in bande e andavano di notte a distruggere le macchine nelle fabbriche, convinti che fossero la causa della loro miseria. Non erano di per sé contrari al progresso, ma si opponevano alla perdita di tanti posti di lavoro causati dall'uso nuove macchine. 
Il governo inglese reagì con durezza: molti furono impiccati o deportati nelle colonie. Ma la domanda che avevano sollevato restò lì, senza risposta: a chi doveva andare la ricchezza prodotta da tutte quelle macchine?
